# Vésztartalék

Számold ki, hogy mennyi pénzt költesz átlagosan egy hónapban és szorozd meg [egy számmal](#hany-honapnyi-vesztartalek-kell). A cél az, hogy létrehozz egy olyan alapot, amely pénzügyi vészhelyzetben (munkahely elvesztés, autó bekrepál, egészségügyi probléma stb) fedezni tudja a költségeidet, anélkül hogy a hosszútávra lekötött befektetéseidet likvidálni kelljen. <!-- markdownlint-disable-line MD051 -->

## Hány hónapnyi vésztartalék kell? :date:

Nagyban függ a személyes körülményektől: egyedül tartasz el alacsony jövedelemből egy 4 fős családot? Jobb 8+ hónapra tervezni. Kapós szakmád van, magas kereseted és egyedül élsz? Bőven elég lehet 3 hónap is. Aranyszabály, hogy jobb fölülbecsülni, mint alul.

## Hol tároljam a vésztartalékom? :bank:

!!! warning "Fontos"
    A vésztartaléknak mindig azonnal hozzáférhetőnek kell lennie. Nem baj ha le van kötve, de "feltörhető" legyen baj esetén.

Akár ülhet a bankszámládon is, de tipikusan a bankok nullához konvergáló látraszóló kamatot kínálnak. Az írás pillanatában kivételt képez például a [Cetelem Takarékszámla](https://www.cetelem.hu/takarekszamla) (~5%) vagy a [Gránit Kamat Plusz](https://granitbank.hu/lakossag/bankszamlak/kamatplusz/) (~5%). A kamatadót a bankok levonják, nincs vele teendőd.

A magyar [állampapírral](kotveny.md) nem lehet mellélőni. A különböző termékek és a hozamaik változnak évről évre, viszont az biztos hogy az átlagos banki ~0.01%-nál mindig magasabb lesz. :slight_smile: A pénz le van kötve, de azonnal feltörhető és másnapra a számládon lehet. Általában ez biztosítja a legmagasabb hozamot az összes eszköz közül.  Teljesen adómentes.

Ha éppen magasak az alapkamatok és devizát is szeretnél tartani, az [MMF](https://www.investopedia.com/terms/m/money-marketfund.asp)-ek (money market fund - pénzpiaci alap) is jó választások lehetnek. Az MMF-ek olyan alapok, amelyek (nemzetközi) állampapírokat és egyéb rövid-lejáratú likvid eszközöket tartalmaznak. Ezek tipikusan [mind AAA minősítésűek](https://www.moodys.com/researchandratings/market-segment/money-market-funds/-/005002009), azaz a legbiztonságosabb pénzügyi eszközök. MMF-et lehet venni akár ETF formában is (pl [Interactive Brokers](brokerek.md#interactive-brokers)-en) vagy közvetlenül az alapot (pl [Lightyear](brokerek.md#lightyear)-en). Kereskedésük **nem adómentes**, ha a brókered nem küld adatot a NAV-nak, akkor manuálisan kell az SZJA bevallásban szerepeltetni és befizetni.

Az MMF-ek mellett a fintech cégek sem mehetnek el szó nélkül. A Wise és a Revolut is kínál hasonló szolgáltatást (Wise -> [Kamat persely](https://wise.com/hu/help/articles/5kdpzaHyM0pla2j2YzgeFj/a-kamatokkal-tartott-egyenleg-vagy-persely-kezelese), Revolut -> [Saving Vault](https://www.revolut.com/en-US/savings-vaults/) - utóbbi itthon nem elérhető), ahol szintén kapsz látraszóló kamatot, ők pedig a háttérben MMF-ekbe fektetik a pénzed. A fintech cégek tipikusan újkeletűek (sokszor nem is termelnek profitot), ezért a lenti táblázatban csak AA minősítést kapnak.

A brókerek is adnak olykor a nem befektetett pénzre látraszóló kamatot. Az írás pillanatában például az [Interactive Brokers](brokerek.md#interactive-brokers) szerényebb mértékű (2.9%), a [Lightyear](brokerek.md#lightyear) kicsit magasabb (3.25% EUR, 4.5% USD, 4.5% GBP) kamatot kínál.

!!! info
    Lehetne az elvárható hozam mértékét is berakni az alábbi táblázatba, de akkor párhavonta frissíteni kellene. Csináld meg a házi feladatot. :slight_smile:

| Eszköz     | Valuta             | Biztonság | Adómentes          |
| ---------- | ------------------ | --------- | ------------------ |
| Bankszámla | HUF                | AAA       | :white_check_mark: |
| Takaréksz. | HUF                | AAA       | :white_check_mark: |
| Állampapír | HUF, EUR           | AAA       | :white_check_mark: |
| MMF        | EUR, USD, GBP      | AAA       | :x:                |
| Fintech    | EUR, USD, GBP      | AA        | :x:                |
| Bróker     | HUF, EUR, USD, GBP | AAA       | :x:                |
